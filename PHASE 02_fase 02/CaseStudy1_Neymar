http://www.linkiesta.it/it/article/2017/07/29/laffare-neymar-una-lezione-di-economia-e-pure-di-etica-del-paris-saint/35068/

Possiamo quindi affermare che il Psg ha imparato la lezione, fermo restando che 200 milioni all’anno di sponsorship da parte della QTA non sono pochi. Per fare il grande salto ed aumentare la portata dei ricavi, il club deve continuare ad investire sulla propria immagine, perché è l’ambito con la più alta crescita. Lo stadio parigino del Parco dei Principi è stato oggetto di lavori che lo hanno riqualificato, ma si sa che un impianto più di una certa di soglia di ricavi non può assicurare, mentre la parte broadcasting è legata per lo più alla Champions, alla quale il Psg partecipa ormai ogni anno. Resta dunque la parte commerciale. In questo senso, comprare Neymar può assicurarti il balzo definitivo in avanti. E bisogna mettersi in testa in questo senso che non c’è nulla di immorale a comprare un giocatore di calcio a cifre importanti. Perché quando si acquista un calciatore di livello, si acquista un asset, ovvero un bene che può essere monetizzato. Non si compra certo una possibile bolla che non sai mai quando scoppierà, come uno dei tanti giganti del web legati ai social: tempo fa il New York Times parlava di rischio scoppio per la bolla in ambito tech, quando Facebook lanciò l'onerosa offerta d'acquisto da 1 miliardo per annettersi Instagram, cioè il doppio del suo valore. Per non parlare di Twitter, che addirittura non cresce più. Uno come Neymar produce reddito, soldi, ricavi, money, danè, chiamateli come volete. Lo fa attraverso la propria immagine, visto che siamo nell’era del calcio globale. Per fare un esempio, come ogni anno SportsPro Media ha stilato la classifica dei 50 atleti con il più alto valore commerciale al mondo. Nella top ten ci sono due calciatori: il terzo assoluto è Paul Pogba, il settimo il nostro Neymar grazie agli accordi con giganti del calibro di Nike (che è anche partner tecnico del Psg), Panasonic, Claro, Volkswagen, Gillette. Tutti grandi sponsor che sfruttano l’immagine del calciatore e che sono pronti ad accostarsi anche al Psg, in vista del Big One, ovvero il Mondiale del 2022, di cui il brasiliano sarebbe uomo immagine per gli organizzatori, quella famiglia reale del Qatar che è fondatrice del fondo Qatar Sport Investments, proprietaria del Psg.

E se l'attuale FFP ha cristallizato certe posizioni di potere - sebbene molti club si siano adattati alla realtà diventando macchine da plusvalenze vincenti, come il Monaco campione di Francia e semimfinalista nell'ultima Champions - la Uefa stessa è pronta a introdurre nuove regole come quella Luxury Tax i cui proventi andrebbero redistribuiti al sistema. C'è dunque da sperare che certi giganti continuino a macinare soldi, anche con operazioni "immorali". Altrimenti chi lo traina poi il sistema stesso?
